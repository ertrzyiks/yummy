---
title: Lasagna bolońska z kurczakiem
date: '2019-03-11T12:41:00Z'
required_time: 120min
tags:
 - pomidory
 - kurczak
 - włoskie
---

Pomidorowa uczta z beszamelowym twistem.

<!---- splitter ---->

## Lista zakupów

- opakowanie makaronu lasagna
- 150g parmezanu
- sos prawie boloński z kurczakiem *(przepis poniżej)*
- kontrowersyjny sos beszamelowy *(przepis poniżej)*

### Sos prawie boloński z kurczakiem
- 400g filetu z kurczaka
- puszka włoskich pomidorów w kawałkach (ok. 400g)
- puszka włoskiej passaty pomidorowej (500+g)
- 2 marchewki
- 3 łodygi selera naciowego
- 2 średnie cebule
- 2 ząbki czosnku
- sól, pieprz
- natka pietruszki, bazylia, oregano

### Kontrowersyjny sos beszamelowy
- 4 łyżki masła
- 3 gigantyczne łyżki mąki
- 500-650ml mleka
- sól
- mała szczypta gałki muszkatałowej
- w razie desperacji pół łyżeczki ostrej papryki i pół łyżeczki świeżo mielonego pieprzu

<!---- splitter ---->

## Przygotowanie

### Sos prawie boloński

Pomidory z puszek przelać do garnka. Marchew i seler pokroić w talarki/krążki.

Cebulę i czosnek poszatkować i zeszklić na oliwie.

Kurczaka umyć, pokroić w kostkę i zamarynować w pieprzu, soli i papryce słodkiej na 5 min. Po tym czasie obsmażyć na oliwie do miękkości.

Dodać przyprawy: 2 łyżeczki soli, pół łyżeczki świeżo mielonego pieprzu czarnego, większą szczyptę bazylii i oregana (5 mm przyprawy między palcem wskazującym a kciukiem).

Wszystko dorzucić do garnka z pomidorami, dolać szklankę wody i wstawić do gotowania na 15-20 min lub do zgęstnienia.

### Kontrowersyjny sos beszamelowy

Masło wrzucić do garnka i roztopić na gazie. Dodać 3 naprawdę gigantyczne łyżki mąki (ekstra czubate, albo wręcz mierzone dużą drewnianą łyżką). Dając zwykłe łyżki mąki uzyskasz najwyżej mleko o smaku mąki, a podobno nie o to chodzi.

Rozmieszać mąkę z masłem tak, aby wyeliminować grudki. Stopniowo dolewać mleka cały czas mieszając i podgotować 5-10 min, aż sos nabierze średnio gęstej konsystencji (powinien się dać polewać niekoniecznie kroić).

Dodać przyprawy.
Wersja klasyczna przewiduje sól i gałkę muszkatałową, jednak jeżeli zdecydujesz się spróbować sosu, zapewne zechcesz dodać pieprz i paprykę, aby choć trochę zamaskować mdły smak tego specjału.
Bez obaw, ten sos nie ma być smaczny, on ma po prostu być. Wspomnij na hit przebojów kuchennych `Beszamel muszą` i zgodnie z nim dodaj go do swojej lazanii bez obaw.

### Lasagne

Piekarnik nagrzać do 175 stopni (grzanie góra-dół).

Naczynie żaroodporne wysmarować masłem lub użyć formy do ciasta wyłożonej papierem do pieczenia. Na spód nałożyć niegrubą warstwę sosu beszamelowego.

Kolejno układać makaron lasagne (płaty mogą tylko delikatnie na siebie zachodzić), sos pomidorowy, sos beszamelowy i posypać parmezanem.
Powtórzyć w zależności od ilości sosu 3 lub 4 razy.
Należy dokładnie rozprowadzać sos tak, aby dosięgał do brzegów makaronu, inaczej w miejscach niepokrytych zostaną nam nieciekawe suchary.

Lasagne włożyć do piekarnika bez przykrycia na 23 minuty.
Po tym czasie wyjąć, nałożyć folię aluminiową od góry (stroną matową na wierz, żeby przepuszczała ciepło) i wstawić ponownie do piekarnika na kolejne 23 minuty.


