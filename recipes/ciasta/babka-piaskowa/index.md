---
title: Babka piaskowa
date: '2019-03-16T12:11:00Z'
required_time: 90min
category:
 - ciasta
tags:
 - biszkoptowe
 - bezglutenowe
featured_image: ./cover.jpg
---

Miękka i puszysta

<!---- splitter ---->

## Lista zakupów
- 250g masła
- 200g cukru
- 300g mąki ziemniaczanej (lub pół na pół z pszenną)
- 4 jajka
- szczypta soli
- nieduża łyżeczka proszku do pieczenia

<!---- splitter ---->

## Przygotowanie

Zimne składniki (masło i jajka) wyjąć z lodówki na godzinę przed robieniem ciasta - powinny być w temperaturze pokojowej, inaczej ciasto może nie wyjść.

Masło wyłożyć do miski, dodać szczyptę soli i miksować kilka minut na najwyższych obrotach aż zrobi się puszyste i jasne. Kluczowe jest długie miksowanie, gdyż bez tego masło się nie napowietrzy i nie zwiąże się odpowiednio z cukrem, wynikiem czego będzie zakalec. Nie żałujmy więc czasu miksującego na ten etap naszej podróży ciastowej.

Po spulchnieniu do miksowania dodajemy partiami cukier. Najlepiej podzielić go na 4 porcje. Wynikowa masa powinna być nadal puszysta, a cukier nie powinien mieć już widocznych kryształków.

Białka oddzielić od żółtek i ubić na sztywną pianę.

Żółtka dorzucamy po jednym do miksowania z masą masłowo-cukrową i ponownie poświęcamy każdemu z nich przynajmniej minutę czasu miksowania (tak, naprawdę tak długo, inaczej nie wyjdzie).

To już koniec etapu miksującego.
Teraz partiami dorzucamy przesianą mąkę połączoną z proszkiem do pieczenia. Każdą partię należy jedynie wmieszać do ciasta do połączenia składników. Używamy w tym celu drewnianej buławy lub łyżki. Nie mieszać energicznie ani mikserem.

Na koniec pozostaje dodać partiami ubite białka - robimy to ostrożnie i ponownie tylko do zmieszania składników.

Piekarnik nagrzać do 160 stopni.
Podłużną foremkę wyłożyć papierem do pieczenia i wyłożyć na nią równomiernie ciasto.
Piec przez godzinę (grzałka góra-dół), nie otwierając piekarnika w międzyczasie. Po tym czasie sprawdzić drewnianym patyczkiem, czy ciasto jest suche w środku.
Wyjąć z piekarnika i pozostawić w foremce do ostygnięcia. Wyjąć na talerz.
